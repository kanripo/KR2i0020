# -*- mode: mandoku-view; -*-
#+TITLE: 安南志略
#+DATE: 2015-08-24 22:37:52.074520
#+PROPERTY: ID KR2i0020
#+PROPERTY: BASEEDITION WYG    
#+PROPERTY: JUAN 卷一
<pb:KR2i0020_WYG_001-1a>¶
欽定四庫全書¶
　安南志畧卷一¶
　　　　　　　　　　　　　　元　黎崱　撰¶
　　郡邑¶
古南交周號越裳秦名象郡秦末南海尉趙佗擊併¶
之自立國僣號西漢初髙帝封為南越王歴數世其¶
　相吕嘉叛殺其王及漢使者孝武遣伏波將軍路博¶
德平南越滅其國置九郡設官守任今安南居九郡¶
<pb:KR2i0020_WYG_001-1b>¶
　之内曰交阯九真日南是也後歴朝沿革郡縣不一¶
　五季間愛州人吳權領交阯後丁黎李陳相繼篡奪¶
　宋因封王爵官制刑政稍效中州其郡邑或仍或革¶
　姑槩存之¶
大羅城路古交阯漢仍之唐置安南都䕶府其城在瀘¶
　江西岸唐張伯義始築張舟髙駢繼增修之真宗時李¶
　公藴在此建國陳繼李以其屬増龍興天長長安¶
龍興府舊多岡鄉陳祖微時夜過溪橋既渡四顧橋不¶
<pb:KR2i0020_WYG_001-2a>¶
　見矣未幾陳氏有國人號其水曰龍溪改多岡為龍¶
　興¶
天長府舊多塞鄉陳祖所生地及其有國建行宫於此¶
　嵗一至示不忘本更名曰天長府潮水繞城岸邊花¶
　木香氣襲人畫船往來𩔖仙境也¶
長安府本華閭峒丁部領所生地五季末丁氏立國於¶
　此¶
歸化江路接西南界　　　宣化江路接特麻道¶
<pb:KR2i0020_WYG_001-2b>¶
陀江路接金齒界　　　　諒州江路接左右兩界¶
北江路在羅城東岸瀘江分通于海江有十橋皆傑麗¶
如月江路　　　　　　　南柵江路¶
大黄江路　　　　　　　烘路¶
快路¶
　　　州(皆接廣西雲南界雖/名州縣其實洞也)¶
國威州在羅城南　　　　古州在江北¶
仙州古龍編　　　　　　富良州¶
<pb:KR2i0020_WYG_001-3a>¶
思農州一云楊舎　　　　定邊州一云眉州¶
萬崖州一云明黄　　　　文州一云門州¶
七源州　　　　　　　　思浪州¶
太原州一云黄源　　　　通農州¶
渭龍州一云乙舎　　　　光州¶
羅順州一云來臣　　　　道黄州(即平/林場)¶
　　　古州名¶
峯州呉曰新昌　　　　　長州¶
<pb:KR2i0020_WYG_001-3b>¶
武峩州　　　　　　　　唐林州¶
　　　縣¶
武寧縣　　　萬載縣　　　丘温縣　　　新立縣¶
恍縣　　　　紙縣　　　　歴縣　　　　闌橋縣¶
追延縣　　　古勇縣　　　供縣　　　　窟縣¶
上坡縣　　　門縣¶
　　　古縣名¶
龍編西漢交州刺史所治舊名龍源後有蛟龍盤編於¶
<pb:KR2i0020_WYG_001-4a>¶
　木改曰龍編　　　　　羸&KR1454;(羸音蓮/&KR1454;音簍)¶
朱鳶漢縣唐改鳶州置髙凌安定縣¶
麊泠　　　　　　　　　曲昜(昜古/陽字)¶
茍屚(屚與/漏同)　　　　　　　安順唐順州¶
崇平唐安平　　　　　　海平唐寧海¶
古都　　　　　　　　　安定¶
清化府路西漢九真郡隋唐愛州其屬邑今曰江曰場¶
　曰甲曰社¶
<pb:KR2i0020_WYG_001-4b>¶
梁江　　　波籠江　　　荼江　　　貢江¶
采舎江　　安暹場　　　文場　　　古藤甲¶
支明甲　　古𢎞甲　　　古戰甲　　縁甲¶
典臾甲　　結帨甲¶
　　　古縣名¶
都龎(龎顔師/古音聾)　　　　　　居風馬援擒徴側餘黨處¶
無功漢九真都尉治　　　越裳一云九德¶
乂安府路西漢日南郡隋唐為驩州¶
<pb:KR2i0020_WYG_001-5a>¶
幼津江　　明道江　　　　偈江　　　尚路社¶
唐家社　　張舎社¶
演州路本西漢日南郡唐演州縣曰扶演安人¶
巨賴江　　池袁江　　　孝江　　　多璧場¶
巨藍社　　髙家社　　　班剥社¶
布政府路本西漢日南郡象林縣漢末邑人殺令自立¶
　國曰林邑唐元和初復隸安南府今名布政地山林重¶
　複栁子厚詩林邑東南山似㦸¶
<pb:KR2i0020_WYG_001-5b>¶
闍黎江接占城界¶
　　山¶
佛跡山石上有足跡故名¶
繖圓山山形如傘¶
仙遊山有盤石隠然有枰紋昔傳仙奕於此樵女野合¶
　其上石覆且裂¶
武寧山俗傳下有趙越王墳¶
普賴山至元丁未官兵築木柵儲糧於此¶
<pb:KR2i0020_WYG_001-6a>¶
萬刼山前控大江後山萬重有茂林脩竹小橋流水之勝¶
　興道王隠其中¶
傑特山入山徑路花木繁茂玉泉潄石幽谷迎人翛然¶
　世境外¶
鞍子山一名安山或名象山髙出雲雨之上¶
崱山有煙蘿洞千巖俱勝絶善樂王常置弟子其間¶
地覲山尤嶮峻有古松俗傳龍蟠其上陳太王建行宫¶
　於此¶
<pb:KR2i0020_WYG_001-6b>¶
天養山秀且險潮汐始通舟楫王族構第其中以避國¶
　難¶
武林洞昔安南四世國主陳仁王棄位隠其中以成道¶
　號曰竹林道士有香海印詩集傳於世¶
神投山羅城清化二郡界山也山連兩岸海潮中流昔¶
　人徑鑿兩岸三峯來往初李聖王攻占城欲濟海煙¶
　浪不能渡禱于山神遂濟軍還即立祀此後諸山皆¶
　隸清化¶
<pb:KR2i0020_WYG_001-7a>¶
龍岱巖一云寶臺鬱然獨秀巖内事佛外懸閣宇清江¶
　横前紅荷繞後松數里山萬重昔傳有大形䑕居洞¶
　中俗名蝙蝠巖¶
文場山巖石淨白堪為水晶珠¶
卞山在海洋昔有立化者蜕骨貫石竅尚存¶
安穫山出碑硯石舊志載豫章太守范甯遣使九真採¶
　石磬為學中用¶
東山臨支明江髙且秀山洞上有竅登而逺望水天一¶
<pb:KR2i0020_WYG_001-7b>¶
　色真嘉景也崱父中年休官自號思惟居士常隠其¶
　中¶
驅儺山髙曠多山鬼每出焚舍有僧名奉符日夜誦大¶
　悲呪鬼畏逺避免其害山多雜果人至任噉之挾歸¶
　者則迷其歸路¶
立石山孤石特起昔傳有神人擎巨石為愛演二州界¶
陀伎山有地園逺在海濵出墨石棊子色可愛余嘗遊¶
　之逢老者云此山百餘里又有出白石棊子俗傳仙¶
<pb:KR2i0020_WYG_001-8a>¶
　人嘗奕於此¶
香象山極髙廣産名香犀象¶
崇山唐沈佺期流驩州從崇山向越裳詩朝登崇山下¶
　暮至越裳隂西從杉谷度北出竹溪深竹溪通明水¶
　杉谷古崇岑差池將不合繚繞復相尋桂葉藏金嶼¶
　藤花閉石林天窗虛的的雲竇下沈沈造化功偏厚¶
　真仙跡累臨豈徒探怪異聊復緩歸心¶
分山一云裂山安南占城以山為兩國界俗傳草木亦¶
<pb:KR2i0020_WYG_001-8b>¶
　分南北而俯¶
金牛山古載石赤色其中有金夜光如螢¶
都隆嶺有劉方敗林邑王所¶
　　水¶
　古載淹水瀘渝水漏水西隨水自越巂東南流至交¶
　阯龍門揚雄曰交阯荒裔水與天際¶
瀘江水曰三帶江至羅城白瀘又通于海¶
歴江瀘江分為繞羅城江有五橋皆傑麗至元丙子宋亡¶
<pb:KR2i0020_WYG_001-9a>¶
　㕘政曽子淵歸安南遊歴江橋詩白首蘇郎天一涯¶
　武皇仙去雁南來歴江橋上望天北今見秋風第幾¶
　迴¶
三帶江歸化江水自雲南宣化江水自特磨道陀江水¶
　自撞龍因名焉¶
富良江宋郭逵敗交阯處¶
大黄江至元甲申官軍破安南處¶
大惡江一云大安¶
<pb:KR2i0020_WYG_001-9b>¶
㜑吕淵水深多水怪¶
慈亷水九域志慈亷水在交阯者李仁祖居水邊兄弟¶
　十人並慈孝因得名焉¶
龍門水古載交阯封谿縣有龍門水深百尋大魚登此¶
　化為龍不得則暴腮㸃額¶
越裳苑扶南記山溪瀨中曰苑¶
九得苑一云捕苑¶
　　古跡¶
<pb:KR2i0020_WYG_001-10a>¶
越王城俗名可縷城有古池國王每嵗採珠用此水洗¶
　珠色鮮麗在交阯外城記昔未有郡縣時雒田隨潮¶
　水上下墾其田者為雒民綂其民者為雒王副者為¶
　雒將皆銅印青綬蜀王嘗遣子將兵三萬降諸雒因¶
　據其地自稱安陽王而王趙佗舉兵襲之有神人名¶
　㫤通下為安陽王輔佐治神弩一發殺萬人趙佗知¶
　不可敵因住武寧縣遣太子始詐降以為圖後㫤通¶
　去語王曰能持予弩則興否則亡安陽王有女名媚¶
<pb:KR2i0020_WYG_001-10b>¶
　珠見太子始悦之遂與相通媚珠取弩視之隂易弩¶
　機趙佗進兵安陽王敗持避水犀入海趙佗奄有其¶
　地今平地縣有安陽王宫城跡猶存劉昭云交阯安¶
　陽國漢馬伏波平交阯立銅柱為漢界唐馬總為安¶
　南都䕶又建二銅柱以總為伏波之裔昔傳欽州古¶
　森洞有馬援銅柱誓云銅柱折交阯滅交人每過其¶
　下以瓦石擲之遂成丘杜詩云雨來銅柱北應洗伏¶
　波軍占城界亦有銅柱¶
<pb:KR2i0020_WYG_001-11a>¶
九域志云交州井非人所鑿¶
馬援平交阯擊牛釃酒勞饗軍士從容謂官屬曰吾從¶
　弟少游常哀吾慷慨有大志曰士生一世但取衣食¶
　裁足乗下澤車御欵段馬為郡掾吏守墳墓鄉里稱善¶
　人斯足矣至求贏餘但自苦耳吾在浪泊西里間賊¶
　未滅時下潦上霧毒氣薫蒸仰視飛鳶跕跕墮水中¶
　念少游平生時語何可得也¶
威武廟東坡記漢兩伏波皆有功於嶺南之民前伏波¶
<pb:KR2i0020_WYG_001-11b>¶
　邳離路侯後伏波新息馬侯南越自三代不能平秦¶
　雖通道置吏旋復為夷邳離始滅其國開九郡然至¶
　東漢女子徴側反震動六十餘城時世祖初平民勞¶
　厭兵方下玉闗謝西域況國荒何足以辱王師非新¶
　息苦戰則九郡左袵至今矣由此論之兩伏波廟食¶
　嶺南均矣海上有伏波祠元豐中詔封忠顯王凡濟¶
　海必卜焉謂可濟則濟否則止使人信之如度量衡¶
　必不吾欺者嗚呼非盛德其孰能如此某以罪謫儋¶
<pb:KR2i0020_WYG_001-12a>¶
　耳三年今乃復還海北往返皆順風無以答神貺乃¶
　碑而銘之至險莫測海與風至幽不仁魚與龍至信¶
　可恃惟二公寄命一葉萬仞中自此而南洗心胷撫¶
　循良民必清通自此而北端汝躬屈伸窮達常正忠¶
　生為人英死愈雄神雖無言我意同¶
冲天廟在扶董鄉境内亂忽見一人有威德民皆歸之¶
　遂領衆平其亂已而騰空去號為冲天王民乃立祠¶
　祀之¶
<pb:KR2i0020_WYG_001-12b>¶
古州佛春驟雨山之巨木流至州津回旋不去民異而¶
　觀之内有石𩔖佛民禱神驗即雕木為佛遇旱祈雨¶
　輒應故曰法雲法雨¶
報天寺塔昔李聖王攻占城得能造者令甃十三層號¶
　天資萬壽塔銅鑄塔頂曰忉利天為雷擊去莫知墮¶
　處後田夫得之復立雷又擊去¶
九重臺昔李仁王構臺於水晶池上將成雷擊之再構¶
　再擊後雷聲發王以紅帕頭佩劍登臺焚香祝曰天¶
<pb:KR2i0020_WYG_001-13a>¶
　不誘其衷當加誅我臺何與焉有頃清霽臺成迨三¶
　葉孫李髙王聞雷畏之幾死左右以計白雷興則以¶
　手抱佛背庶免從畏息焉¶
粉驛亭俗以暑熱多構一亭於通衢以憩行旅陳祖微¶
　時嘗憩此驛有僧謂曰少年後當大貴言訖失僧所¶
　在及陳氏有國命國中有驛亭之處皆塑佛一尊以¶
　答之¶
金牌州有老父宅江濵其子得一卵歸父畜之乃生一¶
<pb:KR2i0020_WYG_001-13b>¶
　蛇尤加愛養後蛇大入水夜常饋魚庭中老父殁遇¶
　祭時蛇來盤結庭下而去後江邊聚沙成洲子孫得¶
　利人謂蛇報德云¶
宋寧宗開禧間朝請郎直寶章閣致仕賜諡文憲張洽¶
　纂歴朝郡縣地理書三十卷唐安南大都䕶府元隸¶
　州郡後更革不一姑録以備參考¶
　　　安南路¶
　宋平　　太平　　交阯　　朱鳶　　龍編¶
<pb:KR2i0020_WYG_001-14a>¶
　武平¶
　　　峯州¶
　嘉寧　　新昌　　承化　　髙山　　珠緑¶
　　　瀼州¶
　瀼江　　波零　　鵠山　　𢎞逺¶
　　　巖州¶
　常樂　　思封　　髙城　　石巖¶
　　　田州¶
<pb:KR2i0020_WYG_001-14b>¶
　都救　　惠佳　　武龍　　横山　　如賴¶
　　　愛州¶
　九真　　安順　　崇平　　日南　　軍寧¶
　長林¶
　　　驩州¶
　九德　　浦陽　　越裳　　懐驩¶
　　　陸州¶
　烏雷　　華清　　寧海¶
<pb:KR2i0020_WYG_001-15a>¶
　　　福禄州¶
　柔遠　　唐林　　福禄¶
　　　長州¶
　文陽　　銅蔡　　長山　　其常¶
　　　湯州¶
　湯泉　　緑水　　羅韶¶
　　　演州¶
　忠義　　龍池¶
<pb:KR2i0020_WYG_001-15b>¶
　　　林州¶
　金龍　　海界¶
　　　景州¶
　北景　　朱吾　　由文¶
　　　山州¶
　龍池　　盆山¶
　　　古州¶
　樂山　　樂興　　古書¶
<pb:KR2i0020_WYG_001-16a>¶
　　　籠州¶
　武勒　　武禮　　羅龍　　扶南　　龍額¶
　武觀　　武江¶
　　　環州¶
　正平　　福零　　龍源　　饒勉　　思恩¶
　武石　　歌良　　都䝉¶
　　　武峩州¶
　武峩　　武勞　　武縁　　梁山¶
<pb:KR2i0020_WYG_001-16b>¶
　　　粤州¶
　龍水　　崖山　　東璽　　天河¶
　　　平琴州¶
　容山　　懷義　　福陽　　古符¶
　　　德化州¶
　德化　　歸義¶
　　　武寧州¶
　武安¶
<pb:KR2i0020_WYG_001-17a>¶
　　　郎茫州¶
　郎茫　　古勇¶
　　　龍武州¶
　龍丘　　福武¶
　　風俗¶
安南古交阯地唐虞三代中國聲教所暨西漢以¶
　來為内郡男耕賈女蠶績言善見寡逺人漂至¶
　其國數相存問此其常性交愛人倜儻有謀驩¶
<pb:KR2i0020_WYG_001-17b>¶
　演人淳秀好學餘皆愚樸民文身效呉越之俗¶
　柳詩云共來百越文身地暑熱好浴於江故便¶
　舟善水平居不冠立义手席坐盤雙足謁尊者¶
　跪膝三拜待客以㯽榔嗜鹹酸海味飲過度多¶
　羸弱五十歲免役年節前二日王乘輿從官章¶
　服導前禮帝釋奠除日王坐端拱門臣僚行禮¶
　畢觀伶人呈百戲晚如洞仁宫宿先是夕僧道入¶
　内驅儺民間門首鳴爆竹杯盤祀祖貧家男女無¶
<pb:KR2i0020_WYG_001-18a>¶
　媒婚禮者則自相配正旦五更王坐永壽殿宗子近¶
　侍官先賀次入長春宫拜祖陵晨坐天安殿嬪妃列¶
　坐内官錯立殿奏樂於大庭宗子臣僚分班拜賀三¶
　進觴宗子登殿侍宴内官僚坐西傍小殿外官僚坐¶
　西廡飲燕晡時出匠者即殿前構衆仙臺兩層頃刻¶
　成之金碧炫燿王坐燕其上前後九拜九觴而散二¶
　日臣僚各行家禮三日王坐大興閣上看宗子内侍¶
　官抛接繡團毬接而不落者為勝團毬以錦製之如¶
<pb:KR2i0020_WYG_001-18b>¶
　小兒拳綴綵帛帶二十條五日開閣宴罷縱吏民㕘¶
　禮寺觀遊賞名園元宵立燈樹於廣庭名廣照燈萬¶
　㸃交輝光徹上下僧繞諷經羣僚羅拜謂之朝燈二¶
　月起春臺伶人糚十二神歌舞其上王觀衆鬭於庭¶
　觀勇夫與兒孺搏勝者賞之公侯馬上擊毬吏士博¶
　奕樗蒲蹴踘角鬭三呼侯等戲寒食以捲餅相饋四¶
　月四日宗子内侍官㑹山神廟誓無異志八日磨沈¶
　檀水浴佛以團餅供獻端陽節江中構閣王坐觀競¶
<pb:KR2i0020_WYG_001-19a>¶
　渡中元結盂蘭盆㑹超薦亡者廣費無惜仲秋重九¶
　貴族賞之良月朔具饌祭先曰薦新縱臣僚視田收¶
　稻捕獵為樂臘月祀祖如上家禮立春命其宗長鞭¶
　土牛畢臣僚簪花入内宴㑹婚娶禮春月媒氏奉㯽¶
　榔匣詣女家通問成財物以百至千庶民以至百為¶
　數好禮家不論多寡喪制宫室器用與中國畧同樂¶
　有飯士鼓本占城體圓長研器飯粘鼓面中拍之清¶
　亮合篳篥小管小鈸大鼓名為大樂惟國主用之宗¶
<pb:KR2i0020_WYG_001-19b>¶
　室貴官非祭醮不得用琴箏琵琶七絃雙絃笙笛簫¶
　管名小樂貴賤通用曲有南天樂玉樓春踏青遊夢¶
　遊仙更漏長不能殫紀或用土語為詩賦樂譜便於¶
　歌吟觀樂愁怨一寓其情此其國俗云¶
　　邊境服役¶
占城　立國於海濵中國商舟泛海往來謂畨者皆聚¶
　於此以積新水為南方第一馬頭¶
占臘　　　　　　　　　王琴¶
<pb:KR2i0020_WYG_001-20a>¶
蒲茄　　　　　　　　　道覽¶
□淮　　　　　　　　　稔婆羅¶
獠子　獠子者蠻子異名也多隸湖廣雲南有服役於¶
　交阯又有雕題鑿齒者種𩔖頗多古載有頭形獠子¶
　赤裩獠子鼻飲獠子皆居巖窟或橧巢飲蘆酒好戰¶
　敵擊銅鼔以髙大者為貴鼔初成置庭中設酒招同¶
　𩔖來者盈門豪富女子以金銀釵擊鼔叩畢留與主¶
　人或云銅鼔乃諸葛亮征蠻鉦也¶
<pb:KR2i0020_WYG_001-20b>¶
　　測景¶
宋文帝元嘉中南征林邑五月立表望之日在表北九¶
　寸一分交州影在表南二寸三分交州去洛陽水路¶
　七千餘里蓋山川回折使之然也以表取其絃直當¶
　下千里唐開元十二年測交州夏至影在表南三寸¶
　二分與元嘉所測畧同王充論衡曰日南郡去洛且¶
　萬里為日南李筌曰安南府至長安七千二百五十¶
　里孟錧云以四方揆之安南通當中國末地耳今自¶
<pb:KR2i0020_WYG_001-21a>¶
　羅城至京師約一百一十五驛計七千七百餘里¶
　¶
　¶
　¶
　¶
　¶
　¶
　¶
<pb:KR2i0020_WYG_001-21b>¶
　¶
　¶
　¶
　¶
　¶
　¶
　¶
　安南志畧卷一¶
